# Datarepresentaties, tools en technieken<br><small>Studiewijzer, Herfst 2022</small>

In dit vak maak je kennis met verschillende platforms om programmeerproblemen aan te pakken. Dit is een breed vak met een focus op het gebruiken tools en technieken uit de professionele wereld. De platforms zijn geschikt om uiteenlopende problemen te benaderen, van dataverwerking tot aan webprogrammeren. Soms gebruik je één platform voor een probleem en soms kun je er meerdere samen gebruiken. Daarnaast word je bekend met Unix en allerlei verschillende command-line tools zodat je steeds beter grip hebt op jouw ontwikkelomgeving. Gedurende het hele vak bouw je ervaring op met versiebeheer via git en kom je in aanraking met allerlei tools en technieken om betere code te schrijven, zoals linters, unit testing, type checkers en profilers.


## Voorkennis

Je kunt dit vak parallel aan Programmeren 1 volgen, of nadat je Programmeren 1 hebt gehaald.


## Onderwerpen

We behandelen uiteenlopende onderwerpen in modules 0 t/m 7:

0. **Schakelingen.** Kennismaken met elektronische schakelingen waarop computers gebaseerd zijn en oefenen met het maken van schakelingen om berekeningen te doen.
1. **Computers.** Kennismaken met standaard computerhardware en software, en de geschiedenis van het vakgebied. Een eerste start met gebruik van de command line.
2. **Besturingssystemen.** Kennismaken met de onderdelen van besturingsystemen. Een uitgebreide verkenning van de UNIX shell.
3. **Representaties.** Een overzicht van allerlei soorten informatie die in een computer kunnen worden gerepresenteerd. Oefenen met binaire bestanden en bestandsformaten.
4. **Text processing.** Kennismaken met reguliere expressies en zoeken in teksten. Het weergeven van een systeem op een formele manier. Kennismaken met security-aspecten.
5. **Text tools.** Een overzicht van de belangrijkste UNIX tools om tekst te verwerken en bewerken. Kennismaking met de CSV- en JSON-formaten.
6. **Web development.** Leren schrijven van HTML en begrijpen hoe dit in de browser wordt ingeladen als DOM. Oefenen met scraping van informatie van websites.
7. **Databases.** Kennismaken met de relationele manier om data vast te leggen. Oefenen met het schrijven van SQL-queries om interessante data uit een database te halen.
{: start="0"}


## Deadlines

Voor modules 1 t/m 7 geldt dat de deadline op de **volgende maandag** is. De deadline van module 1 is dus 12 september, enzovoort.

Voor studenten die ook Programmeren 1 volgen, en dus de minor fulltime doen, willen we de studielast in het weekend zoveel mogelijk beperken. Voor deze studenten is de deadline dan ook op **vrijdag** om 16:59. Hierop zijn incidenteel uitzonderingen mogelijk. Zo'n uitzondering kun je alleen schriftelijk aanvragen en krijgen via een mail naar <help@mprog.nl>.


## Docenten en assistenten

De docenten bij dit vak zijn Jelle van Assema, Simon Pauw, Edwin Steffens en Martijn Stegeman. Zij geven het vak vorm en verzorgen de organisatie. Je kunt ze bereiken via e-mail op <help@mprog.nl>. Daarnaast zijn er veel student-assistenten, die de cursus goed kennen en jou gaan helpen op de momenten dat het nodig is.


## Minimumeisen

Alle opdrachten netjes af en werkend inleveren is de basiseis om het vak te halen. Daarnaast is het nodig dat je *zichtbaar* actief meedoet en leert van het vak. Dat doe je onder andere op de volgende manieren:

1. meedoen aan alle drie de PIDAC-practica
1. minimaal één middag per week langskomen
1. actief vragen stellen en hulp vragen
1. het bijhouden van een procesboek

Op die manier kunnen we een goed beeld vormen van jouw voortgang en constateren dat je aan de leerdoelen van het vak hebt voldaan. Er is daarom ook niet voorzien in een schriftelijk tentamen. Dat is natuurlijk een prettig einde van het vak, maar legt wel meer verantwoordelijkheid bij jou om zichtbaar te leren.


## Eindcijfer

Voordat je een eindcijfer kunt krijgen moet je alle opdrachten werkend hebben ingeleverd en aan alle bovengenoemde verwachtingen hebben voldaan, tenzij je een *schriftelijke* uitzondering hebt gekregen van de examinator of coördinator. Voel je vrij om te overleggen of jouw omstandigheden een uitzondering rechtvaardigen (via een mail naar <help@mprog.nl>). We denken graag mee!

Lukt het niet om systematisch laag te scoren op de plagiaatschaal, dan moet je je opdrachten bij de afloop van het vak presenteren en er vragen over beantwoorden, zodat er geconstateerd kan worden dat je voldoet aan de leerdoelen. Ben je niet systematisch aanwezig of doe je niet systematisch mee, dan kun je het vak niet halen.


## Cijfers

Dit is een breed vak met uiteenlopende onderwerpen en opdrachtsvormen. Deze worden dan ook op verschillende manieren nagekeken.



## Vragen stellen

Tijdens dit vak zul je vaak de hulp inroepen van de assistenten en medestudenten. Er zijn diverse opties voor het stellen van vragen. De beste optie hangt af van het soort vraag dat je wil stellen.

**Assistentie:** direct contact met een assistent, voor hulp bij programmeren.

* hulp op locatie (lokaal A1.22) of via een videogesprek
* je weet niet waar te beginnen of een onvindbare bug, of alles loopt vast
* moeite met verzinnen oplossing
* dagelijks beschikbaar, vooraf afspraak maken via afsprakensysteem
* beperkt ruimte voor inloop bij urgente vragen

**Spreekuur en e-mail:** contact met de docenten.

* maken van persoonlijke planningsafspraken
* meedenken over grote problemen met het vak
* andere officiële zaken
* administratie na afloop van het vak
* mail <help@mprog.nl> of kom langs tijdens het spreekuur


## Aanwezigheid

Aanwezigheid bij één werkcollege per week is verplicht, en het aanwezig zijn bij de 3 practica ook. Ben je niet systematisch aanwezig of doe je niet systematisch mee, dan kun je het vak **niet** halen. Denk daarbij aan wegblijven van de colleges zonder overleg, of tijdelijk niet inleveren zonder overleg. Je kunt natuurlijk wel op elk moment proberen alsnog te overleggen.


## Procesboek

Tijdens het volgen van het vak hou je een procesboek bij, waarin je per opdracht documenteert welke dingen je hebt geleerd die jou opvielen, maar ook welke bronnen je hebt gebruikt en wat voor soort hulp je hebt gevraagd: opstarten, nare bugs, ideeën opdoen? Allemaal vermelden!


## Samenwerken

Je mag met je medestudenten (en anderen) communiceren in het Nederlands of Engels over je werk in deze cursus, maar niet in de vorm van meer dan een paar regels Python, JavaScript, HTML en dergelijke talen. Als je twijfelt of je manier van werken in deze correct is, neem gerust contact op met de docenten.


### Citeren en hulpbronnen

Je mag gerust op het web zoeken naar uitleg die verder gaat dan de colleges en andere materialen die in de cursus bijgeleverd zijn, en je mag op zoek naar oplossingen voor technische problemen waar je tegenaan loopt, maar je mag zeker geen oplossingen voor onderdelen van de opdrachten overnemen om aan de eisen te voldoen. Daarnaast moet je bij het geheel of gedeeltelijk overnemen van codefragmenten of werken via tutorials en dergelijke altijd een precieze bronvermelding doen.


### Officiële regels

Wat betreft fraude en plagiaat volgen we in deze cursus de richtlijnen van de Universiteit van Amsterdam en de werkwijze van de bachelor Informatica. De richtlijnen kun je [hier vinden] (vraag ernaar als de link niet werkt).

[hier vinden]: http://student.uva.nl/az/a-z-lijst/a-z-lijst/content/folder/fraude-plagiaat-en-bronvermelding/plagiaat-en-fraude.html


## Herkansen

Bij dit vak gaat herkansen vooral over de situatie waarin je stopt met opdrachten maken of erg gaat achterlopen. Het is niet mogelijk opdrachten nog in te leveren na de deadlines die genoemd zijn in deze studiewijzer. Herkansen kan daarom de eerstvolgende keer dat het vak wordt gegeven in het **volgende semester**. Als opdrachten aangepast worden dan moet je die altijd opnieuw maken en inleveren. Opdrachten die niet veranderen en al nagekeken zijn mag je niet opnieuw inleveren.


## Leerdoelen

- Computers: Je weet globaal welke verschillende onderdelen een computer heeft en hoe die samenwerken om software te kunnen draaien.
- Computers: Je hebt een eerste ervaring opgedaan met het bouwen van elektronische schakelingen die aan de basis staan van het ontwerp van moderne computers.
- Besturingssystemen (POSIX): Je kunt bestanden en directories manipuleren en organiseren via de command line.
- Besturingssystemen (POSIX): Je kent diverse standaardtools en kunt ze combineren in one-liners of eenvoudige scriptjes om informatie te filteren en te bewerken.
- Besturingssystemen (POSIX): Je kunt gestructureerde tekstbestanden filteren en aanpassen met hulp van command-line tools en reguliere expressies.
- Dataformaten: Je begrijpt hoe dataformaten zijn gebouwd op de fundamentele binaire representatie van computers.
- Dataformaten: Je begrijpt hoe tekst-coderingen werken, kent de verbanden tussen de belangrijkste coderingen en weet welke problemen kunnen optreden.
- Dataformaten: Je kent de details van een aantal manieren om informatie te structureren in tekstbestanden, zoals JSON en CSV.
- Web: Je kunt met hulp van command-line tools informatie van webservers opvragen in een gestructureerd formaat en verder combineren en verwerken.
- Web: Je begrijpt de hiërarchische structuur van HTML en je kunt met hulp van CSS selectors informatie extraheren uit HTML-documenten.
- Databases: Je kunt informatie uit relationele databases extraheren met hulp van SQL.
- Databases: Je kunt enkele standaardinzichten toepassen om databases zodanig te structureren dat queries efficiënt kunnen worden opgeschreven.
